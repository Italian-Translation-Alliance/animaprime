# 1. Introduzione

## Prefazione all'edizione originale

Benvenuti in Anima Prime!

Questo è un gioco di ruolo spontaneo e dal ritmo veloce ispirato alla serie di videogiochi *Final Fantasy*, così come *Avatar: The Last Airbender* e altre serie e film d'animazione. Il gioco rende al meglio se giocato da gruppi comprendenti dai 3 ai 5 giocatori.

Anima Prime combina la libertà narrativa nelle scene di gioco e nelle manovre di combattimento con poteri elementali, Armi Spirituali e l'evocazione di eidolon per consentirvi di creare storie e scene d'azione al pari di quelle presenti nelle scene animate dei videogiochi e nelle battaglie degli anime. Un sistema di obiettivi flessibile permette caratterizzare qualsiasi combattimento con punti di decisione significativi per la storia e opzioni tattiche illimitate.


Credo molto nella possibilità di personalizzare un gioco a vostro piacimento. L'ambientazione e i poteri forniti sono solo degli esempi, e il gioco include linee guida su come crearne di vostri. Anche se vi suggerisco di iniziare a giocare con quanto esposto in questo manuale, penso che prima o poi sentirete la voglia di personalizzarlo e spero di avervi fornito indicazioni sufficienti a facilitarvi il compito.

Questo testo di gioco è concesso in licenza Creative Commons. Il testo completo - regole, ambientazione, poteri, eidolon e tutto quanto, sarà sempre disponibile gratuitamente. Potete distribuire la versione libera come volete. Tuttavia, le immagini presenti nelle versioni commerciali sono concesse in licenza solo per l'uso nel gioco, quindi per favore rispettate i diritti d'autore dei loro proprietari e non distribuite né il gioco con le illustrazioni né le sole immagini senza il permesso degli artisti.

Il sito web del gioco è www.AnimaPrimeRPG.com, da cui è possibile scaricare la scheda personaggio, altri esempi di personaggi, bozze di espansioni (incluse le regole per gli oggetti e le battaglie tra fazioni), e altro. Se avete creato una bella ambientazione, con o senza poteri speciali, fazioni e così via, sarebbe bello se ne scriveste nei nostri forum.

Andate su www.celstyle.com, dove troverete un sacco di altri grandi giochi ispirati agli anime scritti da designer indipendenti.

Grazie, e buon divertimento con il gioco!

## Struttura del libro

Questo libro è strutturato in capitoli con sezioni separate. Ho cercato di organizzare i capitoli in modo da permettervi di creare e giocare, se volete, mentre leggete il manuale.

Una volta conclusi i capitoli di base relativi alle regole, si passa alle spiegazioni, alle opzioni e alle liste. Queste forniscono dettagli su alcuni aspetti che sono già stati introdotti, contengono indicazioni per aiutarvi a trarre il massimo dal gioco e infine elencano le varie opzioni disponibili durante la creazione del personaggio (principalmente i poteri) in un unico posto per facilità di consultazione.

Quella che segue è una rapida carrellata dell'intero libro, per darvi un'idea di ciò che vi aspetta.

<div class="struttura" markdown="1">

- **Parte I: Le basi**
  - **1 Introduzione**  
    Ovvero, ciò che state finendo di leggere.
  - **2 Gioco di ruolo**  
    Questo capitolo vi introduce al gioco di ruolo con Anima Prime, che siate neofiti dell'hobby o che abbiate qualche preconcetto derivato da altri giochi su come funzioni un gioco di ruolo, alcune cose potrebbero rivelarsi differenti in Anima Prime.
- **Parte II: Impostazione**
  - **3 Impostare il palcoscenico**  
    Questo capitolo illustra come scegliere un'atmosfera e un'ambientazione (o mondo) di gioco, determinare il tipo di contenuto che volete giocare e creare uno "spunto di storia del gruppo" che unirà tutti i personaggi principali.
  - **4 Creazione dei personaggi**  
    A questo punto dovrete creare i personaggi principali della storia e capire chi sono, cosa possono fare e come sono collegati tra loro e all'ambientazione.
- **Parte III: Giocare una partita**
  - **5 Intermezzi**  
    I personaggi interagiscono in vari modi. In Anima Prime, questo avviene spesso durante gli Intermezzi, paragonabili alle scene animate dei videogiochi o alle scene di dialogo dei film. Questo capitolo vi spiega come impostare tali scene e far si che i personaggi ne possano beneficiare.
  - **6 Conflitti**  
    A volte i personaggi combattono contro mostri, avversari, robot giganti, demoni, empi evocatori o persino tra di loro. Questo capitolo spiega come impostare i conflitti, stabilire gli obiettivi e capire chi vince e a quale prezzo.
  - **7 Obiettivi**  
    La chiave per ottenere il massimo dalla vostra esperienza in Anima Prime sta nel padroneggiare l'uso degli obiettivi. Questo capitolo introduce alcune diverse categorie di obiettivi e fornisce molti esempi su come usarli efficacemente.
  - **8 Gestire il gioco**  
    Questo capitolo fornisce alcuni consigli sulla gestione del gioco al GM. Include alcune tecniche per il gioco spontaneo in modo che il GM non debba impiegare troppo tempo nella preparazione del gioco.
  - **9 Sviluppo del personaggio**  
    In alcune storie (e nella maggior parte dei giochi), i personaggi accrescono il loro potere nel tempo. Questo capitolo fornisce diverse opzioni su come questa crescita può essere gestita in Anima Prime, a seconda del tipo di storia che intendete raccontare.
- **Parte IV: L'ambientazione Ghostfield**
  - **10 Ghostfield**  
    Il mondo di Ghostfield viene presentato come ambientazione di base per il gioco. Include luoghi, persone, fazioni, spunti di ambientazione e altro ancora.
  - **11 Poteri Passivi**  
    Questo è un elenco di poteri passivi relativi a Ghostfield e selezionabili dai personaggi. Tali poteri sono sempre attivi e includono resistenze, ampliamenti dei limiti, immunità e simili.
  - **12 Poteri Caricati**  
    I poteri caricati forniscono abilità ed effetti speciali attivabili dal personaggio utilizzando i dadi carica ottenuti durante un conflitto. Includono poteri elementali come Vampata e Uragano di Ghiaccio, poteri che infliggono determinate condizioni come Tossina, poteri di supporto come Araba Fenice o Rapidità e abilità speciali come Vampirismo.
  - **13 Armi Spirituali**  
    Alcuni personaggi di Ghostfield possiedono armi che vantano determinati effetti speciali. 
    Questo capitolo spiega come acquisire, creare, modificare e utilizzare tali armi spirituali.
  - **14 Evocazione**  
    Alcuni personaggi evocano creature dell'Altrove per assisterli nei conflitti. Questo capitolo illustra come diventare un evocatore e legarsi ai cosiddetti eidolon, nonché come evocarli e usarli durante un conflitto. Ho inoltre fornito un elenco dettagliato di molti eidolon comuni, così come le regole per crearne di originali.
  - **15 Condizioni**  
    Alcuni poteri, così come gli obiettivi e altre circostanze, infliggono o forniscono determinate condizioni ai personaggi. Questo capitolo spiega cosa comportino le diciture Accecato, Avvelenato, Accelerato e altre condizioni, e come legarle agli obiettivi in un conflitto.
  - **16 Avversità**  
    Ci sono molti nemici che i personaggi possono affrontare in Ghostfield. Questo capitolo fornirà un sacco di esempi pronti per essere usati durante le vostre partite.
  - **17 Modifiche al gioco**  
    Una volta che ti sei trovato a tuo agio con le basi, potresti voler introdurre una maggiore complessità nelle tue partite o creare la tua ambientazione. Questo capitolo contiene alcune regole opzionali e indicazioni su come creare il vostro mondo di gioco.

</div>