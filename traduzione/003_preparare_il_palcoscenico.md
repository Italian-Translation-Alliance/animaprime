# Preparare il palcoscenico

## Tono e contenuto
Il tono della vostra partita è importantissimo. Le regole non determinano se giocate una partita con un'ambientazione urbana fosca o un'avventura umoristica. Dovrebbe essere l'intero gruppo a discutere il tono atteso per la partita. Una volta deciso, dovreste cercare di tenerlo in considerazione quando sceglierete l'ambientazione, fate i personaggi, creati gli spunti e soprattutto mentre giocherete.

Di seguito alcune cosa da tenere a mente quando stabilite il tono:

1. Qual è l'atmosfera generale della partita? È cruda, divertente, fosca, romantica? Che tipo di film, serie, romanzi o altro si adattano a questo tipo di atmosfera? Quale canzone scegliereste come tema della partita?
2. Che tipo di contenuto vorreste vedere nella vostra storia? Un sacco di combattimenti, introspezione, romanticismo, intrighi, esplorazione o comicità slapstick da anime? I combattimenti sono momenti d'azione spettacolari in cui si corre sulle pareti e si fanno capriole senza vero e proprio spargimento di sangue o piuttosto sono combattimenti raccapriccianti a colpi di fucile e tentacoli?
3. Che tipo di contenuto non volete nella vostra storia? Ci sono due tipi di limiti, etichettati nel gioco *Sorcerer* (di Ron Edwards) come linee e veli, che trovo molto utili. Ciò che può accadere solo fuori campo (velo) e ciò che invece non viene per nulla affrontato? Per esempio, potreste essere d'accordo che i personaggi della vostra storia a volte fanno sesso, ma con una dissolvenza al nero prima che i vestiti vengano tolti o invece si gioca l'evento del tutto o in parte? La partita sarebbe rovinata per voi se dei bambini venissero abusati o uccisi durante la storia? Cosa si pone oltre il limite e non va bene per niente, e cosa invece è lecito ma non dovrebbe essere giocato in dettaglio?

Potreste redigere il tono e le linee guida sul contenuto che avete stabilito. Di solito queste cose sono di così alto livello che sono facili da ricordare, ma può aiutare avere alcune righe scritte davanti a voi quando andrete avanti.

> Farò un esempio di impostazione in questo capitolo invece di usare semplicemente Ghostfield, solo per mostrarvi come funziona. Diciamo che il mio gruppo decide di volere qualcosa di un po' più crudo rispetto al Final Fantasy standard. Non proprio Vampire Hunter D, ma sicuramente non Kingdom Hearts. Decidiamo che il nostro tono può essere riassunto come "Crudo, ma non cruento e con speranza". Qualcosa che probabilmente otterrebbe una valutazione VM14 se fosse un film.

> Immaginiamo che ci sarà un po' di romanticismo e che i personaggi potrebbero fare sesso, ma qualsiasi contenuto sessuale reale sarà velato. Ci sarà molta violenza e alcune descrizioni di sangue e ferite gravi, ma niente teste che esplodono o sventramenti o cose simili. I bambini o non si fanno vedere molto, o quando lo fanno, non si faranno male.

> Va bene scherzare, ma lo slapstick è bandito. Potrebbe rovinare il tono cruda che stiamo cercando.

## Disagio durante la partita
C'è la possibilità che a un certo punto uno dei giocatori (includendo il GM) potrebbe fare qualcosa che va contro il tono e il contenuto stabiliti. Può non avere conseguenze o può invece avere un impatto negativo su uno o più giocatori. Potrebbe offendere, essere sgradevole, noioso, fastidioso, che rovina il tono o che colpisce un nervo scoperto.

Può essere qualcosa che magari all'inizio reputate andare bene, ma che poi emerge non esserlo affatto. Questo accade specialmente quando vi buttate a capofitto in un tono fosco senza essere sicuri di quanto vogliate spingervi lontano. Per me, questo può accadere quando accetto di giocare in un'ambientazione raccapricciante senza specificare che eventi particolarmente negativi subiti dai bambini devono essere esclusi o almeno essere posti dietro il velo. Forse ho pensato che questa volta andasse bene esplorare questo tipo di cose, ma una volta che viene fuori mi rendo conto di quanto questo mi colpisca - troppo per lasciarmi godere il gioco.

Se siete solo un po' a disagio, è meglio aspettare la fine della sessione prima di parlarne in una sorta di "Oh, e a proposito". In alternativa se siete troppo a disagio nel farlo in quel momento, potete tirarlo fuori più tardi. Spesso queste cose sono più facili da discutere con un certo distacco, per per esempio via e-mail. Se non vi sentite in grado di scrivere al vostro gruppo un'email in cui esprimete il vostro disagio rispetto a qualcosa, allora c'è un problema di fiducia nel vostro gruppo che deve essere risolto.

Se qualcosa vi colpisce davvero, allora dovreste essere in grado di chiamare un time-out, fare una pausa, e poi parlarne proprio in quel momento o concordare di farlo più tardi. Anche in questo caso, farlo via e-mail o messaggi su un forum può aggiungere il distacco necessario. Ogni giocatore del vostro gruppo deve essere d'accordo con questo tipo di reazione e con il parlarne. Avere a cuore il divertimento e i sentimenti degli altri è ciò che fa funzionare il tutto.

Se vedete che uno dei vostri compagni di gioco ha una reazione negativa, dovreste dare loro la possibilità di fare la propria scelta su come affrontare la cosa. Ma se pensate che che siano troppo timidi o comunque incapaci di parlarne, dovreste pensare a come dare loro una mano.

In definitiva, è una buona idea ripensare alla vostra discussione sul tono e il contenuto di tanto in tanto. Aiuterà a dare al vostro gioco un focus coerente e ad evitare che qualcuno si senta infastidito, ferito, annoiato o comunque a disagio.

## Scegliere un'ambientazione

L'ambientazione fa da sfondo alla vostra storia. Include un concetto di base ed individua alcuni luoghi, PNG, gruppi influenti, poteri speciali, il livello di tecnologia, le diverse culture e così via. È nel contesto dell'ambientazione che si muovono i PG. L'ambientazione spesso include anche degli ostacoli per i PG, anche se sarebbe opportuno aggiungere delle avversità proprie dei PG in base ai loro legami e agli spunti.

Per esempio, l'ambientazione di *Vampire Hunter D* è un lontano futuro in cui i vampiri hanno schiavizzato l'umanità. Vediamo solo un'istantanea di quel mondo, una città e i vicini covi di vampiri e demoni, quindi l'ambientazione definita è piuttosto circoscritta, ma si potrebbero facilmente inventare luoghi e persone dal tono e dall'ispirazione di ciò che è già presente. I vampiri e i loro tirapiedi demoniaci sono l'avversità di base.

L'ambientazione di *Avatar*, d'altra parte, è un mondo completamente diverso con quattro nazioni basate sugli elementi naturali e un sacco di PNG, città e leggende del passato. Questi elementi vengono introdotti poco a poco nel corso della serie, cosa che si può fare con sviluppo spontaneo dell'ambientazione. I dominatori del fuoco sono l'avversità principale in questa ambientazione.

L'ambientazione predefinita di Anima Prime è Ghostfield ed è descritta nei capitoli da 10 a 16. Le istruzioni per crearne una propria sono incluse nel Capitolo 17. Anche se suggerisco di iniziare usando Ghostfield, ci sono centinaia di mondi in cui potete ambientare il vostro gioco. Questi mondi sono colmi di qualsiasi tipo di culture e creature. Potete usare uno qualsiasi di questi mondi, o anche solo un frammento di uno di essi, e non dovete preoccuparvi di farlo "male". Poi potete svilupparlo mentre giocate, spontaneamente. Date un'occhiata anche ai videogiochi di *Final Fantasy*, che quasi sempre introducono un'ambientazione completamente nuova ad ogni iterazione e la sviluppano mentre la storia progredisce.

Le ambientazioni in Anima Prime dovrebbero essere evocative piuttosto che canoniche. Ciò significa che non ci saranno pagine su pagine di informazioni che dovreste memorizzare e poi ricordare durante la partita. Questo è un gioco spontaneo, dopotutto, e dovreste essere in grado di giocare senza quel tipo di lavoro di preparazione e con la capacità di inventare i dettagli dell'ambientazione durante la partita. Questa è la *vostra* fantasia, la *vostra* storia, il *vostro* gioco. Per questo, vi suggerisco di fare anche la vostra ambientazione. Quindi, anche se giocate usando Ghostfield, non esitate ad aggiungere spontaneamente i vostri luoghi, persone ed eventi al mix.

Quando scegliete la vostra ambientazione, dovreste capire come interagisce con il tono che avete scelto. Alcune ambientazioni sono più orientate verso determinati toni rispetto ad altre. Anche i poteri disponibili nell'ambientazione dovrebbero adattarsi.

> Il mio gruppo decide di sviluppare l'ambientazione in autonomia. Inizieremo con uno abbozzo molto approssimativo e riempiremo semplicemente gli spazi vuoti mentre giochiamo.

> Il nostro gioco "crudo" sarà ambientato in un mondo post-apocalittico. C'è un sacco di terra desolata, piena di rovine con oggetti preziosi di epoche precedenti. Ciò significa che esiste della tecnologia del 20° secolo ancora in giro, ma è rara.

> Ci sono demoni nella nostra ambientazione. Non sono solo mutanti, ma qualcosa di ultraterreno che ha invaso e condotto all'apocalisse. Ora vagano per le lande e ogni sopravvissuto deve essere pronto a combatterli o trovare altri che lo protegga. Le comunità sono piccole, i fuorilegge abbondano e così via. È un posto pericoloso con molte opportunità di conflitto.

> Questo tipo di ambientazione ci consente di iniziare senza dettagliare molto in anticipo, perché si basa su un tropo comune e non ha nazioni o società sovrastanti di cui preoccuparsi.

> Utilizzeremo tutti i poteri dell'ambientazione Ghostfield, meno Evocazione e quelli relativi all'Altrove (Varco, Balzo e così via).

## Spunti di ambientazione

Gli spunti sono elencati nell'ambientazione predefinita o creati dal GM. Gli spunti sono avvenimenti che nell'ambientazione remano contro gli eventi usuali. Possono variare dal palesemente ovvio e aggressivo (una forza d'invasione) al sottile (l'acqua del fiume ha iniziato ad avere un sapore metallico) allo strano e sinistro (un grattacielo nero è appena apparso nel mezzo della città e la maggior parte delle persone si comporta come se fosse sempre stato lì).

Sentitevi liberi di crearne più di uno se volete dare ai giocatori molte scelte su cosa indagare durante la partita, anche se questo potrebbe rendere il vostro gioco meno focalizzato. Siate consapevoli del fatto che questo non è uno spunto di gruppo -- non può essere qualcosa che colpisce direttamente e solamente i PG come gli altri spunti della storia. È invece qualcosa che rende l'intera ambientazione dinamica e mutevole e consente ai giocatori di scegliere se vogliono contribuire a plasmare quei cambiamenti.

> Il GM ci dice che lo spunto della storia per la nostra ambientazione desolata è il seguente: qualcuno ha iniziato a radunare demoni e seguaci umani in una grande città in rovina. Nessuno sa perché si raggruppino o cosa stiano pianificando, ma qualcosa sta per accadere.

> Anche il GM non sa ancora perché tutto questo stia accadendo. Sono sicuro che ci saranno modi per collegarlo allo spunto del nostro gruppo e agli eventi della nostra storia in seguito. Fino a quando i nostri PG non saranno coinvolti attivamente, non c'è bisogno di arricchirlo ulteriormente. Potremmo non arrivare mai in quella città e ignorare lo spunto, o potremmo decidere di finirci in mezzo -- dipende da noi.

## Spunti di gruppo

Lo spunto di gruppo viene creato da tutti i giocatori (tranne il GM) per il proprio gruppo di PG. È un evento che cambia le circostanze del gruppo e lo tiene unito. Può essere una cosa semplice e banale (al nostro gruppo di soldati d'élite è stato appena assegnato un nuovo ufficiale in comando e non ci fidiamo di lui), un mistero (ci siamo svegliati tutti con dei tatuaggi cremisi uguali sulla nuca), un disastro (l'organizzazione che ha protetto la nostra identità e ci ha permesso di vivere una vita normale è stata spazzata via), o qualsiasi cosa che il gruppo nel suo insieme deve affrontare.

Usatelo come strumento per assicurarvi che il gruppo abbia una buona ragione per restare unito e trovare un terreno comune rispetto a cui agire. Di solito questo spunto viene creato prima dei personaggi, in modo che possiate creare i PG in coerenza con esso. Ma potete anche crearlo in seguito, cosa che richiede un po' di impegno e volontà da parte di ogni giocatore per modificare il proprio PG per farlo combaciare.

Lo spunto di gruppo funge da "crogiolo" per i PG. È il motivo per cui restano uniti anche se hanno interessi divergenti o hanno problemi di personalità l'uno con l'altro (che è ottimo materiale per ruolare drammi duranti gli intermezzi).

Più forte è lo spunto, più i PG possono lottare all'interno del suo perimetro (sempre divertendosi, ovviamente). Spunti di gruppo solidi hanno spesso uno o più dei seguenti ingredienti:
- I PG condividono un potente nemico che non possono sconfiggere da soli. Stanno attivamente dando la caccia al nemico o viceversa.
- Si è presentata un'opportunità per ottenere qualcosa che i PG desiderano o di cui hanno disperatamente bisogno, e possono farcela solamente insieme.
- I PG sono uniti in una situazione dalla quale non possono scappare, o perché sono fisicamente vincolati o perché la loro personalità non permette loro di arrendersi.
- Un'autorità superiore ha chiamato i PG e ha ordinato loro di lavorare insieme. Ciò richiede o un forte senso del dovere da parte dei PG, o un'autorità che punisca severamente l'insubordinazione. Grandi storie possono scaturire dal liberarsi insieme infine dall'autorità.
- I PG sono legati tra loro da relazioni quasi indistruttibili. Relazioni familiari, amore, onore, dovere, giuramenti, debiti o qualcosa del genere.

Quando il vostro spunto di gruppo sta arrivando a conclusione, per esempio quando i PG risolvono il loro problema o sconfiggono il loro nemico comune, dovreste considerare tutti insieme se volete crearne uno nuovo con i personaggi esistenti o semplicemente ricominciare da capo con un nuovo gruppo di PG. A volte le loro esperienze condivise terranno uniti i personaggi da qui in avanti ed essi possono aiutarsi a vicenda con i spunti dei rispettivi personaggi. Ma altre volte avrete bisogno di qualcosa di nuovo per tenerli insieme e quel nuovo spunto di gruppo deve essere sviluppato dai giocatori dei PG come in precedenza. Potete sempre decidere di far trascorrere un anno o dieci prima che il gruppo si riunisca a causa degli eventi.

> Il nostro spunto di gruppo è: facciamo tutti parte di una carovana che è stata quasi spazzata via dai demoni mentre attraversava la terra desolata e ora dobbiamo trovare e salvare la nostra gente che è stata rapita dai demoni.

> Questo spunto ci fa entrare in azione. Abbiamo un obiettivo di partenza, qualcosa da fare che coinvolge direttamente i nostri PG. Tutti i PG che creiamo devono avere una ragione per essere parte della carovana e per restare con il gruppo quando andiamo alla ricerca dei sopravvissuti. È responsabilità di ogni giocatore assicurarsi che il proprio PG soddisfi tali criteri.